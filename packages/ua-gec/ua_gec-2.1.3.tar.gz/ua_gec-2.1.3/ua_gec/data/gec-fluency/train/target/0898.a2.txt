Не океаном єдиним багата Шрі-Ланка. Окрім мальовничих пляжів із пальмами, теплим океаном і чайних плантацій, тут є джунглі з водоспадами, гори і, власне, слоненята. Побачити цю красу можна ближче до центру острова, тож туди ми і вирушили. Уже о 6 ранку місцевий "party bus" віз нас у напрямку гір під голосні заспіви шріланкійських співаків із гучномовця…
Зупинка #1 — Ravana Falls. Водоспад описаний у легендах про богів, королів і їхніх дружин, але неважливо. Після спекотного прибережного клімату 25-метровий водоспад серед скель і зелені виглядає як джерело життя. Позитиву додають численні мавпенята, які безстрашно скачуть поряд по ліанах, граються між собою або вичікують, коли хтось із туристів пригостить їх кукурудзою, яка турботливо продається на прилавку поряд. Краса.
Зупинка #2 — Nine arch bridge. Доїхавши до містечка Елла, ми пошурували дивитися на цю пам'ятку архітектури, адже це принада не тільки самої Елли, а й усієї Шрі-Ланки. Міст побудований у1921 році з гірських порід та цементу без використання сталі. Він величезний, заввишки понад 30 м і перебуває на висоті 945 м над рівнем моря, тому другою його назвою є "Міст в небо". У поєднанні з мальовничими і просторими зеленими лісами він справді виглядає казково.
Зупинка #3 — Little Adam's peak. Якщо подивитися на назву, може виникнути запитання, чому вона little і чи є big peak. Так, є. Справжня гора Adam's peak розташована трошки північніше. Вона оповита легендами про Адама і не тільки, а кожна релігія приписує собі причетність до цієї священної гори. На неї піднятися теж можна, але це прогулянка не для кожного: сходження варто починати +/- о другій ночі, щоб встигнути до світанку добрести 5000 сходів, які ведуть на вершину. Якось наступного разу. Чи пов'язані ці гори між собою? Ні Хтось просто вирішив назвати цю Little Adam's peak, щоб принадити туристів, і спрацювало. Сходження туди не становить жодних складнощів, якщо в тебе є водичка і хороший настрій, проте краєвид зачаровує! Напроти видніється ще одна відома гора Ella rock, внизу кілометри лісів, пагорбів, серпантини доріг, поодинокі будиночки і незаймана природа. Зустріти на цій горі захід сонця було ідеальним завершенням цього довжелезного і активного дня.
