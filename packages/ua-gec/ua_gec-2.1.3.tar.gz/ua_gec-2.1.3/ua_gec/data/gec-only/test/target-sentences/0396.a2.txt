План уроку та методичні рекомендації
Цей урок було визнано найкращим на всесвітньому конкурсі "Найкращий дистанційний урок" у категорії "Дошкілля", організованому Світовим Конгресом Українців та Національною Українською Освітньою Радою КУ Канади.
Урок розроблено з огляду на особливості розвитку дітей цього віку.
Тому побудований він за принципом гри, адже через гру діти найбільше вчаться і пізнають світ навколо себе і себе самих.
Також враховувалося і те, що за умови проведення цього уроку, як дистанційного, діти будуть поряд зі своїми батьками.
Отже, батьки є також його активними учасниками.
Саме разом із батьками дітки будуть із ентузіазмом виконувати вправи, декламувати віршики та забавлятися, дивлячись на інструкції вчителя (наприклад, через Zoom).
Таким чином створюється відчуття ігрової спільноти — таке важливе для дитячої психіки в умовах карантину і дистанційного навчання взагалі.
Урок також розроблено з урахуванням короткотривалої уваги дітей у ранньому віці (в середньому 10-15 хвилин).
30 хвилин уроку розбито на частини: вступ-вітання, руханка, пальчикові ігри та забавлянки.
Таким чином у дітей є можливість переключити свою увагу на інший вид активності тоді, коли увага вже згасає.
Запропонований цикл пісеньок і забавлянок бажано використовувати принаймні декілька тижнів, тоді діти мають можливість звикнути до матеріалу та його структури і вже згодом самостійно підспівують разом із учителем, знаючи порядок пісеньок та віршиків кожної частини уроку.
Урок представлено у формі презентації з яскравими ілюстраціями, аудіофайлами, та посиланнями на відео та інструкціями.
Будь ласка, дивіться урок-презентацію в різних форматах у додатку, а також за цим посиланням (відео).
