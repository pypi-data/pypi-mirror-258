Джекі Френч — видатна австралійська дитяча письменниця, лавреатка літературних премій, авторка чарівної книжки «Щоденник вомбата», яка стала сучасною класикою.
Близько року тому, зачарована цією книгою, я переклала «Щоденник», щоб використовувати її на своїх уроках в українській школі тут, у Мельбурні. Завдяки їй діти дізналися про кумедні звички австралійського звірятка, про дні тижня, мистецтво ведення щоденника та про охорону навколишнього середовища… Як ми тоді раділи, коли Джекі Френч відписала мені, висловлюючи свою підтримку нашим заняттям на основі її книжки. Тоді ж ми дізналися, що вона заснувала цілий заповідник для вомбатів там, де вона живе.
Мій син дуже розчулився сумними новинами про пожежі в Австралії. «А як же вомбати Джекі Френч? — запитав мене він. — Мамо, я хочу пожертвувати на допомогу вомбатам». Пожертву ми зробили. І знайшли вчора цю статтю, в якій письменниця пише про те, що вона пережила під час пожеж, які, на жаль, підкралися дуже близько до її ділянки. На щастя, вона не постраждала. Вомбати також. Але вже двічі їй довелося пережити евакуацію і лихо ще не минуло…
Мій переклад цієї статті можна прочитати тут.
